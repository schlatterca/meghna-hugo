+++
PublishDate = 2021-10-19T19:00:00Z
author = "Ursula-Verena Fischer-Pace"
barberiniharpproject = "The one most important surviving Italian Baroque harp the Barberini Harp is a chromatic harp with three parallel rows of strings constructed (1632-33) for the harpist Marco Marazzoli by the instrument maker Girolamo Acciari and the wood-carver Giovanni Tubi under the patronage of Cardinal Antonio Barberini. As we lack crucial understanding of this famous harp Harfenlabor has initiated The Barberini Harp Project in order to conduct and share basic research on this harp in the fields of organology musicology and performance practice and within relevant historical and art-historical contexts. This publication presents three stages of The Barberini Harp Project: 1. Convening around the Barberini Harp Project 2. Interviews with Experts and 3. Examinations."
description = ""
downloads = ""
externallinks = "www.google.it"
footnotes = "1. Dipingere la musica. Musik in der Malerei des 16. und 17. Jahrhunderts, a cura di Sylvia Ferino-Pagden e Wilfried Seipel, Vienna 2001.&&\n2. Richard E. Spear, Domenichino, Yale University Press, New Haven and London 1982, vol. I Text, p. 218, n. 64; vol. II, Pl. 230. Arianna De Simone, “Domenichino e la musica”, in: Studi di Storia dell’Arte 27/2016, pp. 175–192.&&\n3. Disegni del Seicento Romano, (Gabinetto Disegni e Stampe degli Uffizi LXXX) a cura di Ursula Verena Fischer Pace, Firenze 1997, p. 133, n. 84, fig. 92, inv. 2064 F, penna e acquerello bruno, tracce di matita nera, carta grezza, 270 x 205, controfondato Pier Francesco Mola.&&\n4. Gabinetto Disegni e Stampe degli Uffizi, Anonimo Romano del secolo XVII, Progetto per un’arpa, inv. n. 1594 E; 450 x 278 mm, penna, acquerello marrone, tracce di matita nera, carta bianca filigranata scurita, controfondato. Coll. Fondo Mediceo Lorenese; Luisa Marcucci, Mostra di strumenti musicali in disegni degli Uffizi, Firenze 1952, p. 32, n. 13 ; Inventario 2, Disegni esposti (Gabinetto Disegni e Stampe degli Uffizi) a cura di Anna Maria Petrioli Tofani, Firenze 1987, pp. 660–661; Ursula Verena Fischer Pace, op. cit. nota 3, Firenze 1997, pp. 39–41, n. 17, fig. 19. Meraviglie sonore. Strumenti Musicali Del Barocco Italiano, a cura di Franca Faletti, Renato Meucci, Gabriele Rossi-Rognoni, Firenze 2007, pp. 142–143, n. 5.&&\n5. La Galleria Armonica, Catalogo del Museo degli Strumenti Musicali di Roma, a cura di Luisa Cervelli, Roma 1994, p. 306–308, n. 790 scheda; p. 319, figure n. 790.&&\n6. Catalogo Giovanni Lanfranco. Un pittore barocco tra Parma, Roma e Napoli, a cura di Erich Schleier, Milano 2001, p. 266, n. 77, Lorenza Mochi Onori, scheda del dipinto.&&\n7. Fischer Pace, Firenze 1997, p. 39, n. 17, fig. 19, come Anonimo Romano. Nel catalogo Meraviglie sonore, cf. nota 4, ho proposto l’attribuzione del disegno a Soria.&&\n8. Cfr. nota 5, p. 307 e Chiara Granata, “Un arpa grande tutta intagliata e dorata”. New documents on the Barberini harp, in, RECERCARE XXVII/1–2, 2015, pp. 139–164, p. 158, fig. 8.&&\n9. Per la datazione rimando alle schede dei disegni del Lanfranco preparatorio per la Venere di Erich Schleier, Disegni di Giovanni Lanfranco (1582–1647). (Gabinetto Disegni e Stampe degli Uffizi LIX), Firenze 1983, p. 162–164; e alla scheda di Lorenza Mochi Onori nel catalogo, Giovanni Lanfranco. Un pittore barocco tra Parma, Roma e Napoli, a cura di Erich Schleier, Milano 2001, p. 266, n. 77. Su un foglio appare anche uno studio sommario di un dettaglio dello strumento con il gruppo di atlanti scolpiti all’altezza del registro medio e i piedistalli che dividono i vari registri (Schleier 1983, p. 163 XXXXIIIa, fig. 154.)&&\n10. Cfr. nota 7 Chiara Granata, “Un arpa grande tutta intagliata e dorata”. New documents on the Barberini harp in: RECERCARE XXVII/1–2 2015, pp. 139–164. Mancano pagamenti all’indoratore e per il disegno. Alvar Gonzáles-Palacios ha scritto il 14 marzo 2021 nel supplemento Alias del giornale il Manifesto, p. 11 un articolo dedicato all’Arpa Barberini e i suoi artefici.&&\n11. Fischer Pace, Firenze 1997, p. 41, n. 19. Una variante per la stessa mazza si trova al Victoria & Albert Museum di Londra. Peter Ward-Jackson, Italian Drawings, Vol. 2: 17th–18th Century, London 1980, p. 43, n. 681, penna, acquerello marrone, tracce di matita nera, 412 x 183 mm (Pen and ink and wash over black chalk).&&\n12. Inventario 2, Disegni Esposti (Gabinetto Disegni e Stampe degli Uffizi) a cura di Anna Maria Petrioli Tofani, Firenze 1987, pp. 660–661.&&\n13. DBI (Dizionario Biografico degli Italiani), vol. 93, Roma 2018, pp. 373–377, ad vocem Cristiano Marchegiani.&&\n14. DBI (Dizionario Biografico degli Italiani) vol. 75, Roma 2011, pp. 866–870, ad vocem Laura Marcucci.&&\n15. Brigitta Ringbeck, Giovanni Battista Soria Architekt Scipione Borhgeses, Münster 1989.&&\n16. Per la custodia della cattedra del Soria, vedi Hannes Roser, “Sankt Peter in den Sacri trofei romani des Francesco Maria Torrigio”, in: Sankt Peter in Rom 1506–2006. Beiträge der internationalen Tagung vom 22.–25. Februar 2006 in Bonn, ed. Georg Satzinger e Sebastian Schütze, Monaco di Baviera 2008, pp. 257–273, fig. 10 (p. 271).&&\n17. Lorenza Mochi Onori, Rossella Vodret, Galleria Nazionale d’Arte Antica. Palazzo Barberini. I Dipinti. Catalogo sistematico, Roma 2008, p. 236,  Inv. N. 2603 (F.N. N/I).&&\n18. Vedi. Nota 13 e fig.8&&\n19. Alvar Gonzáles Palacios, Introduzione di Goffredo Lizzani, Il Mobile Romano, Milano 1970, p. VIII.&&\n20. ibidem&&\n21. DBI (Dizionario Biografico degli Italiani), vol. 93, Roma 2018, pp. 373–377, ad vocem Cristiano Marchegiani.&&"
image = "/images/1.jpeg"
map_tag = []
news = false
person_tag = ["Ursula-Verena Fischer-Pace"]
show_in_news = false
status = "draft"
subjects_tag = []
subtype = ["Organology", "Iconography", "Sociology of Art"]
tags = ""
timeline_tag = []
title = "Disegni per strumenti musicali"
type = "Research"

+++
Quadri con rappresentazioni di concerti, musicisti, strumenti musicali abbondano sia nella pittura italiana del Seicento che in quella fiamminga<sup>1</sup>. Gli strumenti musicali dipinti nei quadri spesso corrispondono a precisi esemplari di proprietà dei committenti dei quadri. E alcuni pittori si dilettavano in musica e fabbricavano strumenti musicali. Sappiamo p.e. che il Domenichino è stato costruttore e ideatore di sofisticati strumenti musicali.<!--more--> La sua intima conoscenza si evince dalle rappresentazioni di strumenti musicali nei suoi dipinti, p.e. l’arpa minuziosamente raffigurata nel quadro con _Il re Davide che suona l’arpa_<sup>2</sup>.

![](/images/1.jpeg)

###### Domenichino, King David playing the Harp, Musée National du Chateau de Versailles. Foto dal catalogo Mostra Domenichino 1581 – 1641. Milano 1996, p. 437

E naturalmente rappresentazioni del re Davide sono occasioni di dipingere un’arpa. Un bel esempio ce lo mostra un foglio di Pier Francesco Mola con _L’apparizione dell’angelo a re Davide che suona l’arpa_ con un’arpa riccamente decorata, senz’altro preparatorio per un dipinto finora sconosciuto<sup>3</sup>.

![](/images/2.JPG)

###### Pier Francesco Mola, Apparizione dell’angelo a re David che suona l’arpa, disegno, Gabinetto Disegni e Stampe degli Uffizi, inv. 2064 F, Firenze. Foto: Ursula Verena Fischer Pace

Meno diffusi invece sono disegni preparatori per strumenti musicali, per gli intagliatori, costruttori delle casse degli strumenti. È il caso di un disegno degli Uffizi, conosciuto e pubblicato da molto tempo<sup>4</sup>.

![](/images/3.jpg)

###### Giovanni Battista Soria attr., Progetto per un’arpa, inv. 1594 E, Gabinetto Disegni e Stampe degli Uffizi, Firenze. Foto: Ursula Verena Fischer Pace

![](/images/3a.jpg)

###### Dettaglio 7915. Foto: UVFP

![](/images/3b.jpg)

###### Dettaglio 7916. Foto: UVFP

![](/images/3c.jpg)

###### Dettaglio 7918. Foto: UVFP

Già nel catalogo del Museo degli Strumenti Musicali di Roma è stato paragonato con l’arpa Barberini, ma non identificato come disegno preparatorio<sup>5</sup>.

Si tratta di un progetto per un’arpa riccamente ornata ad intaglio sulla colonna di sostegno con motivi architettonici di volute e capitelli, alternati con putti, atlanti su piedistalli come divisione in tre registri, e sfingi in basso, con in alto, sulla fronte, uno stemma Barberini con le api sormontato da un cappello cardinalizio, sostenuto da un putto alato. Api sono disegnate pure sui piedistalli. Alla base del sostegno siede un satiro. La traversa superiore, di unione fra la cassa armonica ed il sostegno, finisce in una voluta formata da una sfinge. In basso a destra sotto la cassa si trova un leggero schizzo a matita nera di carattere architettonico a forma di tabernacolo o coronamento di un ciborio.

![](/images/4.jpg)

###### Giovanni Battista Soria attr. Inv. 1594E dettaglio. Foto: UVFP

Lo stretto rapporto del disegno con la cosiddetta arpa Barberini conservata nel Museo degli Strumenti Musicali a Roma è ovvio, e di conseguenza anche con il dipinto di Giovanni Lanfranco _Venere che suona l’arpa o la Musica_ (Galleria Nazionale d’Arte Antica, Roma) proveniente dalla collezione del cardinale Antonio Barberini il Giovane<sup>6</sup>.

![](/images/5.jpeg)

###### Giovanni Lanfranco, Venere che suona l’arpa, Galleria Nazionale d’arte antica Palazzo Barberini, Roma. Foto: dal catalogo Giovanni Lanfranco. Un pittore barocco tra Parma, Roma e Napoli, a cura di Erich Schleier, Milano 2001, fig. p. 267.

Era stato proprio lui il committente dello strumento, che lo diede in uso al musicista Marco Marazzoli (1619–1663), detto appunto “dell’arpa”, attivo al servizio dei Barberini come cantore, strumentista e compositore. Dopo la sua morte lo strumento ritornò in possesso al cardinale Antonio cui pervenne anche il dipinto di Lanfranco che era stato invece commissionato dal musicista all’amico pittore.

A mio avviso il disegno è proprio preparatorio per l’arpa Barberini conservata nel Museo degli Strumenti Musicali a Roma e raffigurata nel dipinto del Lanfranco<sup>7</sup>. La corrispondenza dello strumento realizzato per Antonio Barberini e l’arpa raffigurata nel dipinto risulta ovvia dai motivi figurativi perfettamente corrispondenti. Tranne la mancanza dello stemma, tutti i dettagli decorativi sono uguali e trovano riscontro nella descrizione dell’intagliatore, e perciò dubbi sull’identità dell’arpa dipinta con la cosiddetta arpa Barberini non sono giustificati dal punto di vista iconografico e visivo.

Rispetto all’arpa, esistono tuttavia nel disegno varianti nella decorazione. Nello strumento la sfinge è sostituita da una testa di leone con ricca chioma, che tra l’altro si vede anche nel dipinto, mentre sulla parte opposta, sopra lo stemma, manca il satiro e al posto del cappello cardinalizio appaiono una corona e il Tosone d’oro, una modifica eseguita in un secondo momento dopo la morte del cardinale Antonio (1671), quando questo prestigioso ordine venne conferito nel 1673 al Principe Don Maffeo Barberini<sup>8</sup>. Il gruppo di putti sotto lo stemma è formato sullo strumento da due atlanti, piccoli ercoli bambini con addosso la pelle di leone. Nel registro sottostante si trovano due atlanti di giovani drappeggiati, e in basso una maschera maschile e motivi araldici barberiniani, l’ape e un ramo di alloro. Il fatto che lo stemma Barberini manchi nel quadro del Lanfranco indizia che il dipinto non era di committenza Barberini ma del musicista stesso che probabilmente lo suonava.

Il dipinto del Lanfranco fornisce una chiara indicazione cronologica sia per il disegno che per lo strumento, in quanto fu senz’altro eseguito prima della partenza del pittore per Napoli nel 1634 e dopo l’arrivo a Roma di Marco Marazzoli, committente del dipinto, dove è documentato dal 1629 al servizio del cardinale Antonio Barberini il giovane<sup>9</sup>. Questa datazione coincide con i documenti di recente ritrovati nelle carte Barberini dell’archivio Vaticano, cioè con i pagamenti il 23 di agosto 1632 al costruttore dell’arpa Geronimo Acciari, e nel 1633 all’intagliatore dell’arpa Giovanni Tubi<sup>10</sup>.

Il corredo figurativo del disegno, che non è di carattere tecnico ma puramente decorativo, conferma questa datazione all’inizio degli anni trenta, conforme alla datazione del dipinto. Tuttavia il disegno non spetta al Lanfranco per l’estraneità dal suo stile grafico. Per le ovvie corrispondenze dei motivi intagliati sembra che il Lanfranco abbia avuto come modello davanti a sé proprio lo strumento dell’amico musicista.

I motivi plastici e l’aspetto stilistico sono piuttosto di derivazione cortonesca, affini ai progetti del Cortona per monumenti funebri, per incisioni e per oggetti liturgici come p.e. per una mazza da cerimonia, tra l’altro proprio con lo stemma di Antonio Barberini il giovane<sup>11</sup>.

![](/images/6.jpeg)

###### Pietro da Cortona, Mazza da ceremonia, disegno, London, Victoria&Albert Museum, inv. D. 1708–1885. Foto da Karin Wolfe, Ten days in the life of a Cardinal Nephew at the Court of Pope Urban VIII: Antonio Barberini’s Diary of December 1630, in, I Barberini e la Cultura Europea Del Seicento, a cura di Lorenza Mochi Onori Sebastian schütze Francesco Solinas, Roma , Atti del convegno internazionale Palazzo Barberini alle Quattro Fontane, 7–11 dicembre 2004, Roma 2007, pp. 253–261, fig.2, p.254.

I motivi architettonici, figurativi ed animaleschi si assomigliano, lo stesso vale per la tecnica mista, penna ed acquerello. Ma il disegnatore non è nemmeno Pietro da Cortona, pur se di un disegnatore a lui vicino. L’autore potrebbe naturalmente essere anche Giovanni Tubi, l’intagliatore dello strumento, tuttavia non sappiamo niente sulla sua formazione artistica nel campo del disegno. Tre progetti decorativi nella stessa collezione degli Uffizi (Inv. 1591 E; Inv. 1592 E; Inv. 1593) sembrano spettare allo stesso disegnatore<sup>12</sup>.

![](/images/7.JPG)

###### Anonimo (G. B. Soria?), Progetto per una cornice, inv. 1592 E, gabinetto Disegni e Stampe degli Uffizi, Firenze. Foto: UVFP

![](/images/8.JPG)

###### Anonimo (G.B. Soria?), Progetto per un mobile, inv. 1593 E, Gabinetto Disegni e Stampe degli Uffizi, Firenze. Foto: UVFP

Si potrebbe pensare sia a Bartolomeo de Rossi che a Giovanni Battista Soria, ambedue intagliatori attivi al servizio dei Barberini: il primo, p.e., nella cappella dei canonici in Vaticano fra il 1624 e 1627 e citati nelle carte d’archivio Barberini in quegli anni e il de Rossi come intagliatore per cornici<sup>13</sup>. Gli indizi stilistici sono tuttavia a favore del Soria nato nel 1581 da padre falegname che venne educato nella bottega di Giovanni Battista Montano, anche lui intagliatore di legname ed architetto<sup>14</sup>. Al Soria spettano sia disegno ed esecuzione della libreria Barberini, sia pure la realizzazione, nello stesso periodo, dei prospetti riccamente intagliati e dorati degli organi di S. Maria sopra Minerva su committenza del cardinale Scipione Borghese (1633). Per quanto riconoscibile dal basso il loro corredo decorativo è ad essi assai simile ed è suggestivo che si tratti anche di strumenti musicali. Tra l’altro anche il suo mentore Montano ideò ed eseguì prospetti per organi in varie chiese romane. Benché non si conoscano finora disegni decorativi del Soria, ma soltanto disegni di architettura, la sua professione di esperto ebanista ed architetto, molto attivo per committenze barberiniane accanto a Pietro da Cortona, lo favoriscono come autore e disegnatore di tale progetto<sup>15</sup>. Simili motivi di volute e racemi sono presenti nella custodia lignea che il Soria fece nel 1630 per la reliquia della cattedra Petri<sup>16</sup>, come pure in un mobile tuttora a Palazzo Barberini che custodisce un affresco di Guido Reni di un _Putto dormiente_ <sup>17</sup>.

![](/images/9.jpeg)

###### Giovanni Battista Soria, Custodia della Cattedra Petri, Città del Vaticano, Fabbrica di S. Pietro. Foto: da Sankt Peter in Rom 1506 -2006. Beiträge der internationalen Tagung vom 22. – 25. Februar 2006 in Bonn, ed. Georg Satzinger und Sebastian Schütze, München 2008, p. 271, fig. 10.

![](/images/10.jpeg)

###### Guido Reni, Putto Dormiente, Galleria Nazionale d’Arte antica, Palazzo Barberini Roma. Foto: UVFP

Qui il vocabolario decorativo assomiglia talmente sia a quello del disegno per l’arpa che a un altro degli Uffizi per una base di un mobile<sup>18</sup>, da potersi attribuire allo stesso ideatore. Questo tipo di decorazione naturalistica e scultorea non è ancora di stampo berniniano, sebbene per la sua ideazione, di “uno dei più begli strumenti musicali conosciuti” sia stato avanzato il nome del Bernini<sup>19</sup>. Ma come Alvar Gonzáles Palacios osserva, “è cosa più antica”, impregnata dalla cultura barberiniana di uno stile più grave<sup>20</sup>. La presenza sul foglio di uno schizzo architettonico potrebbe essere un altro indizio per la sua attività di architetto, pur considerando che essa fu meno importante di quanto a lungo creduto, come giustamente osservato di recente da Cristiano Marchegiani, che ha ridimensionato il suo profilo da architetto nella voce del Dizionario Biografico degli Italiani<sup>21</sup>. L’apprendistato presso Giovanni Battista Montano e da Antonio Pomarancio era garanzia per la sua solida professionalità artistica riconoscibile indubbiamente anche in questo progetto di raffinato corredo decorativo. Tra l’altro spetta al Soria l’edizione dei disegni architettonici del suo maestro Giovanni Battista Montano, il cui insegnamento fu altrettanto importante per il Cortona, artista barberiniano per eccellenza, oltretutto molto amico del Soria.

La proposta attributiva al Soria dell’ideazione e del progetto per l’arpa Barberini trova infine una sua ulteriore giustificazione nello stretto rapporto dell’artista con le committenze barberiniane per i lavori a S. Pietro e a palazzo Barberini.

###### Bibliografia

###### Richard E. Spear, Domenichino, Yale University Press, New Haven and London 1982

###### Disegni del Seicento Romano(Gabinetto Disegni e Stampe degli Uffizi LXXX), a cura di Ursula Verena Fischer Pace, Firenze 1997

###### Luisa Marcucci, Mostra di Strumenti musicali in disegni degli Uffizi, Firenze 1952

###### Inventario 2, Disegni Esposti(Gabinetto Disegni e Stampe degli Uffizi), a cura di Anna Maria Petrioli Tofani, Firenze 1987

###### La Galleria Armonica, Catalogo del Museo degli strumenti musicali di Roma, a cura di Luisa cervelli, Roma 1994

###### Giovanni Lanfranco. Un pittore barocco tra Parma, Roma e Napoli, a cura di Erich Schleier, Milano 2001

###### Chiara Granata, “Un arpa grande tutta intagliata e dorata”. New documents on the Barberini harp, in, RECERCARE XXVII/1 – 2, 2015, pp. 139 – 164

###### Erich Schleier, Disegni di Giovanni Lanfranco(1582 – 1647). (Gabinetto Disegni e Stampe degli Uffizi LIX), Firenze 1983

###### Peter Ward – Jackson, Italian Drawings, Vol. Two: 17th – 18th Century, London 1980

###### Dizionario Biografico degli Italiani \[Istituto della Enciclopedia Italiana\]

###### Brigitta Ringbeck, Giovanni Battista Soria Architekt Scipione Borgheses, Münster 1989

###### Sankt Peter in Rom 1506 – 2006. Beiträge der internationalen Tagung vom 22. – 25. Februar 2006 in Bonn, ed. Georg satzinger und Sebastian Schütze, München 2008

###### Lorenza Mochi Onori, Rossella Vodret, Galleria Nazionale d’Arte Antica. I Dipinti. Catalogo sistematico, Roma 2008

###### Goffredo Lizzani, Il Mobile Romano, Milano 1970